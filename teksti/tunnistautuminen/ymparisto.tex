Yritysten ja yhteisöjen web-sovellusten halutaan usein olevan avoimia kaikkia Internetin käyttäjiä pienemmälle osajoukolle, esimerkiksi yrityksen työntekijöille. Erilaisin palomuuri-asetuksin pääsy intranet-järjestelmään voidaan rajata vain yrityksen sisäverkkoon, mutta se ei poista tunnistamisen tarvetta. Aivan kuten Internet-sovelluksissa yleensä, myös intranet-järjestelmässä halutaan tietää, kuka yrityksen työntekijöistä sitä kulloinkin käyttää, jotta työntekijälle osataan näyttää vain häntä koskevaa dataa.

Intranet-järjestelmiä ylläpitävällä organisaatiolla voi olla oma käyttäjähallinta, jota halutaan hyödyntää intranetiin toteuttavissa sovelluksissa. Tällöin käyttäjien tiedot voivat olla esimerkiksi erillisellä AD-palvelimella (Active Directory), josta intranet-sovellus tunnistaa käyttäjät \cite{active_directory}. Jos organisaatio ei ylläpidä erillistä tietokantaa, luodaan työntekijälle erilliset tunnukset palveluiden käyttöä varten.

Palvelusuuntautuneissa arkkitehtuureissa samaa käyttäjätietokantaa käyttäviä sovelluksia tai palveluita voi olla useita. Tällöin ns. pääkäyttäjäkannasta voidaan luoda oma paikallinen kopio jokaista palvelua varten. Tästä seuraa kuitenkin monenlaisia synkronointiongelmia \cite{synkronointi}. Esimerkiksi työntekijän irtisanoutuessa joudutaan tunnus poistamaan kaikista tietokannoista erikseen. Myös osoitteiden ja muiden tietojen muutokset täytyy päivittää kaikkiin tietokantoihin. Lisäksi käyttäjälle syntyy saman järjestelmän sisällä useita tunnuksia, joihin saattaa liittyä erilliset salasanat. Käyttäjän kannalta on ikävää kirjautua jokaiseen osapalveluun erikseen.

Koko käyttäjäkantaa ei kuitenkaan tarvitse kopioida jokaiselle sovellukselle, vaan yksittäiset sovellukset voivat tunnistautua erillistä tunnistautumispalvelua käyttäen \cite{facebook}. Tällöin käyttääkseen yrityksen intranet-palvelua työntekijä käy tunnistautumassa tunnistautumispalvelussa. Monet web-sovellukset toimivat juuri ulkoisen tunnistautumispalvelun kautta. Esimerkiksi viihdesivustoille voi luoda tunnuksen kirjautumalla Facebookin tai LinkedInin kaltaisten sivustojen kautta \cite{facebook}. Kelan sivuston käyttöä varten taas tunnistaudutaan pankkitunnuksilla Tupas-järjestelmän avulla \cite{tupas}.