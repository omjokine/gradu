Web-sovelluksella tarkoitetaan ohjelmaa, jota suoritetaan palvelimella ja jota käytetään WWW-selaimen avulla \cite{uml}. Käyttäjän selaimen kautta tekemät pyynnöt vaikuttavat palvelimen tilaan. Esimerkiksi lomakkeella voidaan lähettää palvelimelle tallennettavaa tietoa tai muokata olemassaolevaa. Web-sovelluksilla on oma sisäinen logiikka, joka erottaa ne tavallisista web-sivuista \cite{uml}. Web-sivu voi toimia dynaamisesti, mutta ilman mahdollisuutta vaikuttaa sisäiseen logiikkaan, ei voida puhuta web-sovelluksesta.

Web-sovelluksissa on kolme perus komponenttia: selain, verkko ja palvelin. Käyttäjä pyytää selaimella verkon yli palvelimelta selaimen ymmärtämällä kielellä ohjelmoitua tiedostoa, jonka selain visualisoi käyttäjän ymmärtämään muotoon \cite{uml}. Käytetyin kieli on HTML, mutta yleisesti käytettyjä kieliä ovat myös JavaScript ja Flash. Pyyntö tehdään HTTP- tai HTTPS-protokollilla, riippuen käytetäänkö salaamatonta (HTTP) vai salattua (HTTPS) yhteyttä.

Tässä luvussa käydään läpi web-sovellusten historiaa ja niiden perusarkkitehtuurien kehitystä kohti palvelusuuntautuneita järjestelmiä. Luvun loppupuolella avataan palveluiden tunnistautumiseen liittyvää ongelmakenttää, jonka tutkielmassa myöhemmin esiteltävä prototyyppi tarjoaa ratkaisun.