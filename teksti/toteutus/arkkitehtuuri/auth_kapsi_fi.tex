Uuteen arkkitehtuuriin liittyvä tunnistautumispalvelu auth.kapsi.fi tarjoaa kaksi erillistä rajapintaa, joista ensimmäinen on käyttäjälle näkyvä kirjautumissivu. Toisen rajapinnan kautta web-sovellukset voivat hakea käyttäjän tiedot valtuutusavaimen avulla. OAuth-protokollan käyttö edellyttää, että tunnistautumispalvelu tarjoaa molemmat rajapinnat.

Tunnistautumispalvelu on yhteydessä Kapsin käyttäjähallintaan, joka on LDAP-tietokannassa. Käyttäjähallinnan ja tunnistautumispalvelun väliseen kommunikointiin käytetään LDAPBack\-end-taustajärjestelmää, jonka toimintaperiaate on samankaltainen kuin Sikteerissä käytetyssä ModelBackend-taustajärjestelmästä. Jatkossa järjestelmän salasana on tallennettu vain LDAP-tietokantaan ja sitä ei kopioida yksittäisiin palveluihin, kuten tähän asti on tehty.

Jotta tunnistautumispalvelu toimisi halutulla tavalla, täytyy sitä käyttäville web-sovelluksille (esim. Sikteeri) määritellä palvelun tunnus ja yhteinen jaettu salainen avain \cite{oauth2_0}. Näiden avulla voidaan varmistua siitä, että tunnistautumispyyntö tulee varmasti hyväksyttävästä lähteestä ja käyttäjä ei pysty väärentämään valtuutusavainta. Tällä suojataan käyttäjän tietoja ja estetään niiden joutumisen vääriin käsiin. Myös auditointi on mahdollista, kun tunnistautumispalvelun lokitiedostoista voidaan katsoa mihin palveluihin ja koska käyttäjä on kirjautunut.

Nykyään pääsynvalvonta toteutetaan Sikteerissä vertaamalla tunnistautumispalvelulta saatavaa käyttäjätunnusta Sikteerin tietokannassa määriteltyihin tunnuksiin, joilla on oikeus käyttää palvelua. Tulevaisuudessa tunnistautumispalvelu voisi palauttaa käyttäjän tietojen mukana listan käyttäjän oikeuksista, joiden avulla web-sovellus voi päättää, onko käyttäjällä oikeus päästä järjestelmään. Pääsynvalvonta voidaan toteuttaa myös tunnistautumispalvelussa, jolloin se palauttaa Sikteerille käyttäjän tiedot vain, jos käyttäjällä on oikeus päästä järjestelmään. Nykytoteutuksessa tiedot palautetaan joka tapauksessa ja Sikteeri tekee päätöksen, onko käyttö sallittu. Arkkitehtuuria pohditaan seuraavassa luvussa, jossa myös arvioidaan täyttääkö uusi arkkitehtuuri sille asetetut vaatimukset.