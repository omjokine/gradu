Case-esimerkistä saadun kokemuksen perusteella keskitettyä tunnistautumisratkaisua voitaisiin hyödyntää myös Helsingin yliopiston tietojenkäsittelytieteen laitoksella. Tällä hetkellä laitoksen opiskelijoiden käytössä on erilaisia web-sovelluksia, kuten kurssi-ilmoittautuminen ja sähköposti. Lisäksi henkilökunnalla on palveluita mm. kurssisuoritusten ylläpitoa varten. Nämä palvelut voisivat olla yhteydessä keskitettyyn tunnistautumispalveluun, jolloin niiden ei tarvitsisi päästä suoraan käyttäjähallintaan.

Edellisen lisäksi keskitetty tunnistautumispalvelu mahdollistaisi muiden kuin laitoksen IT-ryhmän tuottamien web-sovellusten käytön laitoksen käyttäjätunnuksilla. Ohjelmistotuotantoprojekti-kurssin opiskelijat voisivat tuottaa web-sovelluksia laitoksen opiskelijoiden ja henkilökunnan käyttöön. Esimerkiksi keväällä 2010 toteutettu opiskelijoiden ainejärjestö TKO-älyn rekrytointipalvelu olisi voinut käyttää hyväkseen keskitettyä tunnistautumispalvelua, jolloin käytön rajaaminen vain laitoksen opiskelijoiden käyttöön olisi ollut mahdollista. Laitoksen LDAP-käyt\-tä\-jä\-hal\-lin\-nan käyttö tunnistautumiseen ei tullut kysymykseen, koska siinä olisi ollut tietoturvariski. Keskitettyä tunnistautumispalvelua käytettäessä riskiä ei olisi, sillä web-sovelluksen tietokantaan tallennetaan vain yksilöivä käyttäjätunnus ja tunnistautuminen tehdään tunnistautumispalvelussa.

Myös keskitetystä pääsynvalvonnasta olisi hyötyä tietojenkäsittelytieteen laitoksen tapauksessa. Laitoksella on erilaisia ryhmiä, esimerkiksi kantahenkilökunta, tutkijat, sivutoimiset tuntiopettajat ja vierailevat luennoitsijat, joilla on käytössään erilaisia palveluita. Tutkijat voivat käyttää Ukko-laskentaklusteria, sivutoimiset tuntiopettajat ja muu opetushenkilökunta kirjata arvosanoja kurssikirjanpitojärjestelmään jne. Näiden kaikkien palveluiden pääsynvalvonta olisi perusteltua toteuttaa keskitetysti, jolloin henkilön roolin muuttuessa hänen käyttöoikeuksiensa muuttaminen olisi helppoa. Keskitetyn tunnistautumispalvelun käyttöönoton jälkeen myös pääsynvalvonta voitaisiin keskittää luvussa 6.3.1 kuvatulla tavalla.